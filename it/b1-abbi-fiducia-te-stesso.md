---
title: Abbi fiducia in te stesso
locale: it
cefr: b1
key: just-be-confident
date: 2026-01-04
reviewers:
- Carlotta Belluzzi
---

"Mi piacerebbe lavorare lì," ha sussurrato Alano. "Ma non vado mai bene ai colloqui."

"Abbi fiducia in te stesso!" ha detto la mamma di Alano.

Alano ha suonato il campanello fuori dall'alto palazzo degli uffici. Il cartello sopra il campanello diceva "Super Software S.r.l.".

All'interno del palazzo, Tania, la proprietaria dell'azienda, ha sentito il campanello. Si è massaggiata la fronte. Alano era il dodicesimo e ultimo candidato.

Tutti gli altri candidati avevano risposto perfettamente alle sue domande. Ognuno di loro sarebbe stato un buon Junior Software Developer. Ma non poteva mandare via Alano. Doveva fare il colloquio anche con lui.

Tania ha letto il CV di Alano mentre camminava verso la porta d'ingresso. Alano aveva studiato nella migliore scuola del Paese, e tutti i suoi voti erano eccellenti. "Persone così pensano di essere migliori di tutti gli altri," ha pensato. "E sono sempre troppo sicure di sé. Le persone troppo sicure di sé fanno errori."

Poi ha avuto un'idea. "Va bene, Alano," ha pensato. "Se sei così intelligente, renderò le domande più difficili."

La porta si è aperta e Alano ha stretto la mano a Tania. L'ha seguita in una sala riunioni e si sono seduti.

Dopo un po' di conversazione informale, Tania ha detto: "Parliamo della tua esperienza."

Alano si è sentito nervoso: non aveva molta esperienza. Ma poi si è ricordato del consiglio di sua madre: "Abbi fiducia in te stesso!" Così si è raddrizzato sulla sedia e ha detto: "Ho molta esperienza nel settore."

"Ottimo. Parlami di una volta in cui hai cancellato per sbaglio i file di tutti gli altri. Perché l'hai fatto?"

"Non l'ho mai fatto. Non causerei mai quel tipo di problema."

"Sembri molto sicuro di questo," ha detto Tania.

"Lo sono."

Tania ha scritto un appunto: "Pensa di non fare mai errori."

"Avanti," ha detto, "ora pensiamo a una situazione difficile."

"Nessun problema!" ha detto Alano con un sorriso.

"Immagina che il nostro software abbia smesso completamente di funzionare. Andresti in panico?"

Senza esitazione, Alano ha risposto: "Per niente. Per prima cosa, accederei al sistema e ---"

"In questa situazione, anche tutti i nostri computer hanno smesso di funzionare. Ora andresti in panico?"

Alano non si è fermato. "Assolutamente no. Organizzerei una riunione ---"

"Il problema è avvenuto a mezzanotte."

"Io --- io --- io verrei in ufficio, e ---"

"Non puoi entrare in ufficio. Abbiamo perso la chiave. L'ufficio è in fiamme."

"Beh, in quel caso, rimarrei calmo e ---"

"Abbiamo discusso abbastanza di questa situazione," ha interrotto Tania. Ha scritto un altro appunto: "Non prende sul serio i problemi."

Trenta minuti dopo, sia Alano che Tania erano esausti.

"Mi dispiace, Alano," ha detto Tania. "Non sei il tipo di persona che sto cercando. Grazie per il tuo tempo."

Alano ha abbassato lo sguardo. "Grazie per l'opportunità," ha sussurrato.

Fuori dall'edificio, Alano ha telefonato a sua madre.

"Non mi hanno dato il lavoro," ha detto. "Penso di essere stato troppo sicuro di me."

"Mi dispiace di averti dato un brutto consiglio," ha detto sua madre.

"Non fa niente," ha detto Alano. "Stavi solo cercando di aiutarmi. Ma avrei dovuto essere onesto. Non sono molto sicuro di me. Non ho molta esperienza. Ma imparo in fretta, lavoro sodo, e volevo davvero quel lavoro. Pazienza. Almeno non devo lavorare con Tania."

Alano ha messo giù il telefono, si è girato e ha visto che Tania era proprio dietro di lui. Stava uscendo dall'ufficio per tornare a casa. Alano si è allontanato rapidamente.

"Alano!" ha urlato Tania. È corsa verso di lui. "Ho ancora una domanda."

"Eh... ok?" ha borbottato Alano.

"Raccontami di una volta in cui sei andato a un colloquio alla Super Software S.r.l."

Alano ha riso. "Ho fatto finta di essere qualcuno che non sono. Non è andata bene."

Tania ha teso la mano. "Hai ammesso di aver fatto un errore. Posso farlo anch'io."