---
title: La morte della Sig.ra Cavaliere
locale: it
cefr: b2
key: death-mrs-knight
date: 2023-07-08
reviewers:
- carlotta-belluzzi
---

L'investigatrice Cacciatore ha attraversato l'enorme giardino pieno di rose. È entrata nella sfarzosa casa del Sig. e della Sig.ra Cavaliere e si è recata nello studio. La bellissima stanza era diventata la scena di un crimine. La Sig.ra Cavaliere era seduta sulla sua poltrona di pelle. Sembrava che dormisse sulla scrivania. Ma era morta.

Il Sig. Cavaliere, suo marito, era seduto vicino alla finestra, gli occhi pieni di lacrime. Molti altri agenti di polizia stavano cercando indizi nella stanza. Guardavano intorno alla scrivania, sopra le librerie e per tutto il pavimento.

"Chi ha scoperto il cadavere?" ha chiesto l'investigatrice.

"Sono stato io", ha singhiozzato il Sig. Cavaliere. "Lei aveva chiesto di restare da sola. Ma mi mancava, così le ho portato il pranzo. Ho preparato il suo piatto preferito: uova alla coque con toast imburrato e asparagi. È stato allora -- è stato allora -" Il marito non è riuscito a continuare.

L'investigatrice Cacciatore ha annotato questo nel suo piccolo taccuino prima di proseguire. "Cosa stava facendo prima di trovare sua moglie?"

"Ero stato in giardino tutta la mattina", ha sussurrato lui. "Stavo curando le nostre rose."

"Ha notato qualcosa di insolito?" ha chiesto Cacciatore, fissando il Sig. Cavaliere. "Qualche rumore strano?"

Lui ha scosso la testa. "No, niente. Era una giornata normale in tutti i sensi."

"Qualcuno potrebbe essere entrato o uscito da questo studio in segreto?"

"Non credo", ha detto il marito. "Le porte e le finestre cigolano forte. Avrei sentito se qualcuno fosse entrato lì. Lei era sola tutto il tempo."

"Guardi questo, investigatrice", ha detto un giovane poliziotto. Era un coltello, coperto di sangue. "L'ho trovato sotto la sedia della Sig.ra Cavaliere. Sembra che l'abbia lasciato cadere lei stessa."

"Fammi vedere."

L'investigatrice ha ispezionato attentamente il coltello. Ha tenuto il manico vicino al proprio viso, e lo ha girato. Poi ha annuito e ha scritto alcune note sul suo piccolo taccuino.

"Sig. Cavaliere, lei è in arresto", ha detto ad alta voce l'investigatrice.

"Cosa?" ha esclamato lui, alzandosi. "È assurdo. Non l'avrei mai ferita! La amavo. È ovvio che si è suicidata. So che la sua impresa non stava andando bene."

"Quindi voleva i suoi soldi, prima che li perdesse tutti."

"Presenterò un reclamo contro di lei", ha minacciato il marito. "Come osa accusarmi così, quando sto soffrendo. Mia moglie non è morta da più di trenta minuti."

"E come conosce l'ora esatta della sua morte?" ha chiesto l'investigatrice.

Il marito ha esitato. "Non troverete mai le mie impronte su quel coltello!" ha urlato alla fine.

"Sono sicura che è vero", ha detto l'investigatrice con calma. "Ha usato i guanti, ovviamente. Ma è stato negligente. Ha usato i suoi guanti da giardinaggio. Sento il profumo delle rose sul manico del coltello."