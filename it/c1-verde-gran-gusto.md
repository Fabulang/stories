---
title: Un verde di gran gusto
cefr: c1
locale: it
key: very-tasteful-green
date: 2025-01-26
reviewers:
- micaela-poggi
#- carlotta-belluzzi
#- laura-baro
---

La nuova casa di Andrea era situata in una strada tranquilla di una regione costosa del Paese. Aveva risparmiato per anni per potersi trasferire lì. La casa non era grande e aveva bisogno di essere rimessa a nuovo, ma Andrea era felice di lasciarsi alle spalle il suo vecchio quartiere.

Nella prima settimana, Andrea ha chiesto a diversi decoratori di fargli un preventivo, ma i loro prezzi erano troppo alti. Non sapeva cosa fare.

"Andrea, questa non è la tua vecchia città!" ha pensato. "La gente qui è gentile. Puoi chiedere consiglio al tuo vicino!"

Così ha bussato alla porta del vicino.

"Benvenuto nel quartiere!" ha detto l'uomo. "Io sono Roberto. Entra!"

Roberto sembrava avere circa sessant'anni. Aveva un volto gentile e saggio, e una voce calma. Andrea lo ha trovato subito simpatico. Roberto ha portato ad Andrea una tazza di tè e qualche biscotto e si sono seduti nel salotto di Roberto.

"È molto gentile da parte tua", ha detto Andrea. "Il mio vecchio vicino non mi ha nemmeno mai salutato!"

Hanno parlato per un po', prima che Andrea menzionasse la sua difficoltà con i decoratori.

"È per questo che ho deciso di decorare per conto mio", ha detto Roberto.

"Hai decorato per conto tuo?" ha detto Andrea con stupore, guardandosi intorno.

Tutto in casa sembrava molto di tendenza e nuovo. Le pareti erano lisce e perfette.

"Adoro questo colore verde che hai scelto", ha detto Andrea. "È davvero di buon gusto. Ti dispiacerebbe se scegliessi qualcosa di simile per casa mia?"

"Ma figurati!" ha detto Roberto. "Mi sento lusingato. In effetti, mi è avanzata un po' della stessa vernice in garage. La vuoi?"

"Sei sicuro?"

"Assolutamente." Roberto ha riflettuto un attimo. "Che ne dici di una proposta? Vengo io a ridipingere casa tua! Non intendo farlo gratis. Ti chiederò una piccola somma... ho bisogno di guadagnare un po' di soldi. Ma sai già che aspetto avrà! E a me piace fare questi lavori."

Andrea era entusiasta: la gente era davvero molto più gentile qui. Ha accettato subito la proposta di Roberto.

Il giorno successivo, Roberto ha bussato alla porta di Andrea. Portava con sé due barattoli di vernice verde.

"Avremo bisogno di altri quattro barattoli", ha spiegato Roberto. "Tieni questi e io vado a comprarli."

"Ti do i soldi", ha detto Andrea. "Quant'è?" Roberto gli ha detto il prezzo. "Capisco. È una vernice costosa."

"Lo è", ha concordato Roberto. "È per questo che è così bella."

Andrea ha annuito e ha dato i soldi a Roberto. Roberto se n'è andato in macchina.

Andrea ha cantato una canzone mentre stendeva teli di plastica sul pavimento di tutte le stanze. All'ora di pranzo si è preparato un panino e si è seduto per terra a mangiarlo.

Roberto non è tornato nel pomeriggio, ma Andrea non ha voluto mettergli fretta. Roberto gli stava facendo un grande favore. Ma quando il cielo si è fatto buio e Roberto non era ancora arrivato, Andrea si è preoccupato. "Sembrava piuttosto anziano", ha pensato Andrea. "E se fosse caduto?"

È corso a casa del vicino e ha bussato alla porta. La luce si è accesa e la porta si è aperta.

Una donna ha aperto la porta. "Sì?" ha detto.

"Oh, salve", ha detto Andrea. "Sto cercando Roberto."

"Anche io!" ha detto la donna. "L'ho pagato per ridipingere casa mia mentre ero in vacanza. Si è bevuto tutto il mio tè e si è mangiato tutti i miei biscotti, ma le mie pareti sono ancora di quel verde disgustoso!"