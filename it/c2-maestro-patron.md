---
title: Il maestro e il mecenate
locale: it
cefr: c2
key: maestro-patron
date: 2026-01-04
reviewers:
- Laura Baro
---

Filippo ha intinto il pennello e ha iniziato a dipingere. Stava aggiungendo gli ultimi ritocchi alla più grande opera realizzata dal maestro fino a quel momento. L'enorme tela era eccezionale. Raffigurava una veduta della città, celebrandone le strade intricate, la grandiosa architettura e le possenti mura.

Nello studio, gli assistenti erano indaffarati a lavorare sulle altre commissioni del maestro. Il maestro aveva dipinto personalmente le parti più importanti, ma gli sfondi e le figure secondarie ernao stati affidati agli assistenti come Filippo.

Non appena Filippo ha iniziato a dipingere, il suo pennello ha iniziato a scorrere quasi come se fosse dotato di vita propria. Era l'assistente di cui il maestro si fidava di più, ma allo stesso tempo il maestro lo temeva. L'abilità di Filippo era eccezionale e le sue idee creative erano brillanti. Il maestro aveva lavorato duramente per tenere Filippo al suo posto.

"È veramente un capolavoro", ha detto una voce alle spalle di Filippo.

Filippo non se n'era accorto: il mecenate del maestro aveva fatto una visita a sorpresa per ispezionare il lavoro. Il mecenate era in piedi dietro di lui, a osservare, con il maestro al suo fianco.

"Tutti quelli che lo vedranno nella Sala del Consiglio ne resteranno ammirati."

"Infatti", ha detto il maestro. "Ogni nobile della città verrà a conoscenza del vostro orgoglio civico, della vostra ricchezza e della vostra generosità."

"Ma che cos'è questo?" ha detto il mecenate, indicando lo sfondo che Filippo aveva dipinto.

"Raffigura il paesaggio oltre la città", ha detto Filippo. "Le colline e le foreste di questa zona sono davvero bellissime."

"Ho chiesto un dipinto che celebri la città, non l'erba!"

Il maestro ha guardato Filippo con rabbia. "Ti ho detto di dipingere lì le mura della città", ha detto severamente.

Poi il mecenate ha sussultato. "E chi sono queste figure?"

Stava indicando le persone nelle strade in primo piano. Filippo aveva aggiunto contadini, bambini poveri e mendicanti.

"Queste sono le persone vere che vivono in città", ha detto Filippo. "Senza di loro, la città non potrebbe esistere."

"Sei impazzito?" ha chiesto il mecenate al maestro. "Non possiamo esporre dei mendicanti nella Sala del Consiglio!"

"Vi assicuro, signore, che queste non erano le mie istruzioni", ha detto in fretta il maestro. "Questo pomeriggio stesso sostituirò personalmente quelle figure con dei nobili."

Dopo che il mecenate se n'è andato, il maestro ha urlato contro Filippo per dieci minuti. Filippo ha ribattuto. Credeva fermamente che la grandezza e la bellezza della città comprendessero ricchi e poveri, architettura e paesaggio.

Alla fine, il maestro ha gridato: "Prendi le tue cose, lascia il mio studio e non tornare mai più."

Filippo ha messo tutto ciò che possedeva in una piccola bisaccia. Ha vagato per le stesse strade che aveva dipinto. Ha salutato i contadini, ha dato del pane ai bambini e ha consegnato le sue ultime monete a un mendicante. Alla fine si è seduto nella piazza del mercato e ha pianto.

La sua carriera di artista era finita. Ormai nessun altro maestro lo avrebbe preso a bottega.

Ha tirato fuori dalla bisaccia un foglio di carta ruvida e un pezzo di carboncino. Ha iniziato a disegnare furiosamente. Ha immortalato le bancarelle del mercato, i mercanti e i contadini; le strade fangose e i detriti; e l'ombra del palazzo. Ben presto, ha dimenticato la sua miseria e si è ritrovato completamente assorto nel lavoro.

"Non ho mai visto un'arte così onesta", ha detto una voce alle sue spalle. Era un nobile che si era fermato a guardare.

Filippo si è alzato in piedi per mostrare rispetto. Il nobile gli ha chiesto per quale studio lavorasse. Filippo ha spiegato.

"Allora vi fornirò uno spazio, degli assistenti e tutti i materiali di cui avete bisogno. Realizzate un dipinto a partire dal vostro schizzo e io lo donerò al nuovo ospedale. Ogni paziente, ricco o povero, lo vedrà."

"Ma questo costerà ---"

"Ne varrà la pena. In tutta la città ci sono migliaia di dipinti, ma pochissima arte. Dovreste vedere la spazzatura che espongono nella Sala del Consiglio."